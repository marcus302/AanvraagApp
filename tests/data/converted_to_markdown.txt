# Eurostars: subsidie internationale marktgerichte R&D

**Tijdelijk gesloten voor aanvragen**
Laatst gecontroleerd op: 4 september 2025

Bent u mkb'er in een technologische onderzoeks- en ontwikkelingssector? Werkt u daarbij samen met partners in andere landen of wilt u dat gaan doen? Dan kunt u mogelijk gebruik maken van Eurostars. Met de subsidie wordt snellere ontwikkeling en groei van kleine bedrijven gestimuleerd.

## Budget

Het ministerie van Economische Zaken stelt jaarlijks € 22 miljoen beschikbaar voor het Eurostarsprogramma, verdeeld over 2 calls per jaar.

## Voorwaarden

Om in aanmerking te komen voor Eurostars subsidie moeten uw project en consortium aan een aantal internationale voorwaarden voldoen. 

[Raadpleeg de Eureka website voor alle internationale voorwaarden](https://eurekanetwork.org/programmes/eurostars/eligibility-criteria/?country=the-netherlands)

### Nationale voorwaarden

Eurostars geeft projecten financiële ondersteuning via de nationale overheid van ieder deelnemend land. Daarom moet u als Nederlandse organisatie in een (internationaal) consortium ook voldoen aan nationale voorwaarden. Als Nederlandse organisatie komt u alleen in aanmerking voor subsidie als er minimaal 1 Nederlands bedrijf in het consortium zit. 

Is er geen Nederlands bedrijf betrokken? Dan kunnen Nederlandse kennisinstellingen wel deelnemen aan een Eurostarsproject, maar alleen op eigen kosten.

## Hoogte subsidie en percentages

De maximale subsidie is € 500.000 per project voor het Nederlandse projectaandeel. Alleen projectkosten die direct betrekking hebben op onderzoek- en ontwikkelactiviteiten worden gefinancierd. [Lees meer over de subsidiespelregels](/onderwerpen/subsidiespelregels/ez) van het ministerie van Economische Zaken (EZ).

De subsidiepercentages van de subsidiabele R&D projectkosten zijn als volgt:

*   mkb: 50%
*   kennisinstelling: 50%
*   groot bedrijf en overige deelnemers: 40% 

Overige kosten moeten de deelnemende partijen via een eigen bijdrage financieren.

## Internationale calls

U kunt op dit moment geen aanvraag indienen. De 9e call van het Eurostars-3 programma was geopend van 4 juli tot en met 4 september 2025, 14:00 uur.
De volgende landen stelden geen budget beschikbaar voor deze call, partners uit deze landen konden deelnemen op basis van zelf-financiering:

*   Cyprus
*   Israël
*   Italië (Ministry of Enterprises and Made in Italy (MIMIT) - voor Italiaanse organisaties was budget beschikbaar via het Ministerie voor Universiteiten en Onderzoek (MUR))

[Lees meer over de 9e internationale call via de website van Eureka](https://eurekanetwork.org/opencalls/eurostars-september-2025/)

## Aanvraagprocedure

### Internationale aanvraag

Om Eurostars-subsidie aan te vragen dient uw internationale consortium eerst een gezamenlijke aanvraag in bij het Eureka-secretariaat. 

[Lees meer over het indienen en de evaluatie van uw internationale Eurostars aanvraag](/subsidies-financiering/eurostars/internationale-aanvraagprocedure)

### Nationale aanvraag

Nadat uw aanvraag is goedgekeurd door de internationale jury wordt u door de Rijksdienst van Ondernemend Nederland (RVO) uitgenodigd om een nationale subsidieaanvraag in te dienen.

U kunt de nationale subsidieaanvraag digitaal, per post of via afgifte indienen. Wilt u digitaal een aanvraag indienen? Log dan in met [eHerkenning](https://www.eherkenning.nl/nl/eherkenning-gebruiken). Voor uw aanvraag heeft u minimaal niveau 3 nodig met een bevoegdheid voor Rijksdienst voor Ondernemend Nederland op niveau eH3. 

Lees meer over het [indienen van uw nationale subsidieaanvraag en download de bijlagen](/subsidies-financiering/eurostars/nationale-aanvraagprocedure) die u nodig heeft voor uw aanvraag.

## Na uw aanvraag

Voor een Eurostarsproject gelden een aantal voorwaarden met betrekking tot voortgang en afronding. 

[Lees meer over deze voorwaarden, hoe u uw voortgang doorgeeft en uw eindrapportage indient](/subsidies-financiering/eurostars/voortgang-en-afronding)

Heeft u een nationale aanvraag ingediend? Dan kunt u deze inzien via onderstaande button. 

[Aanvraag bekijken](https://mijn.rvo.nl/eurostars)

## Team IRIS helpt u op weg

Internationale samenwerking kan lastig zijn. Denkt u na over het indienen van een Eurostars-aanvraag, maar heeft u nog vragen over uw projectidee of de procedure? [Neem contact op met de adviseur](/onderwerpen/financiering-ondernemers-fase/internationaal-innoveren/regelingen/adviseurs) in uw technologiegebied, of leg uw projectidee voor aan afdeling Eurostars via [eurostars@rvo.nl](mailto:eurostars@rvo.nl).

## Ervaringen van andere aanvragers

*   Lees welke ondernemers u voor zijn gegaan in de [Eurostars praktijkverhalen](https://www.rvo.nl/zoeken?types=showcase&subsidies=1073).
*   Bekijk [welke projecten](https://projecten.rvo.nl/?search=&f%5B0%5D=subsidieregeling%3A1073) financiële ondersteuning kregen vanuit het Eurostars-programma.
*   Op de Eureka/Eurostars website van de EU vindt u meer gegevens over het Eurostars programma in [het Eureka dashboard](https://eurekanetwork.org/about-us/eureka-data/).

“Het voordeel van Eurostars is dat het een relatief eenvoudige subsidie is om aan te vragen. Het traject, het budget en de voorwaarden zijn vanaf het begin duidelijk. Wij doen als klein bedrijf veel R&D en dat is duur. Je krijgt veel financiële hulp als je niet zelf de volledige kosten kan of wil opbrengen.”

Met hulp van Eurostars-financiering ontwikkelde Tesla Dynamic Coils onder andere een MRI-coil voor de bestraling van nek/halstumoren.

Catalina Arteaga de Castro
Operations Manager bij Tesla Dynamic Coils

De Waste Transformers, een innovatief mkb-bedrijf uit Nederland ontving Eurostars-financiering voor hun innovatieve oplossing voor het verwerken van organisch afval. Bekijk wat de Waste Transformers doen en hoe Eurostars hen heeft geholpen hun doelen te bereiken.

Wat maakt Eurostars nou zo interessant? Bekijk in de video 'Eurostars ready for take off' de perspectieven van verschillende stakeholders: het Eurekanetwerk, ondernemers en een investeerder.

## Meer weten?

### Officiële wettekst van de regeling

*   Voor Eurostars geldt de [Regeling nationale EZK en LNV Subsidies](https://wetten.overheid.nl/BWBR0035474/2021-11-02/1).
*   Lees de [publicatie in de Staatscourant](https://www.officielebekendmakingen.nl/stcrt-2025-23181.html) van 4 juli 2025

### Waarom bestaat de Eurostars-subsidie?

Eurostars is een Europees innovatieprogramma en een initiatief van EUREKA en de Europese Commissie. Eurostars geeft projecten financiële ondersteuning via de nationale overheid van ieder deelnemend land. Het subsidiebedrag hangt af van de projectactiviteiten, de aard van de deelnemers en het land waarin men gevestigd is.

Eurostars helpt (kleine) bedrijven om marktgerichte technologische ontwikkeling uit te voeren. Eurostars wil de time-to-market van deze nieuwe technologieën verkorten en de technische risico's verkleinen. Kleine bedrijven kunnen zich daardoor sneller ontwikkelen en groeien. Ook andere organisaties kunnen, onder voorwaarden, deelnemen aan Eurostarsprojecten.

Bekijk in de video de registratie van de viering van de start van het Eurostars-3 programma.

### Europees Partnerschap

Eurostars maakt onderdeel uit van het Europese Partnerschap voor het Innovatieve mkb. Het [partnerschap](https://research-and-innovation.ec.europa.eu/funding/funding-opportunities/funding-programmes-and-open-calls/horizon-europe/european-partnerships-horizon-europe_en) is een cofinanciering met de Europese Unie via Horizon Europe.